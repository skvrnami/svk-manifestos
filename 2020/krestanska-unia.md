## Slovo na úvod

MENIŤ ABY SA ZACHOVALO…

Počas novodobej histórie Slovenska sme sa viackrát nachádzali v situácii, keď bolo najdôležitejšie rozhodnúť sa pre spoločné dobro.

Aktuálny stav našej vlasti svedčí o tom, že sme sa nie vždy rozhodli správne.

Vo voľbách 2020 to máme možnosť napraviť.

Rozhodneme o našom ďalšom smerovaní – o budúcnosti nášho národa.

Slovensko totiž nie sú len cesty, podniky, digitalizácia či zamestnanosť.

Je to hlavne duchovný základ Slovenska a to, aké dedičstvo hodnôt zanecháme pre nastávajúcu generáciu.

Aj keď sme rozdielni, cítime medzi sebou vnútorné puto, ktorým sú hodnoty vychádzajúce zo židovsko – kresťanských koreňov.

Puto, ktoré nás zaväzuje.

Puto, ktoré je overené časom.

Puto, vďaka ktorému existujeme.

Kresťanská únia si túto tradíciu ctí a vo svojej politike ju rešpektuje. Na rozdiel od názorov a potrieb, ktoré sa podľa okolností menia, hodnoty sú nemenné – sú večné.

Kresťanská únia vie, že úspešná politika je postavená na kompromisoch. Tie však musia mať jasné mantinely.

Kresťanská únia si uvedomuje, že dialóg je dôležitý i s tými, ktorí síce s nami nezdieľajú rovnakú vieru, ale sú ľuďmi dobrej vôle.

Na tomto základe sme vystavali volebný program Kresťanskej únie. Nie je to program veľkých slov, ani množstva strán. Je to program obnovy. Program často drobných zmien, ktoré, ako veríme, môžu zmeniť veľa a nadlho.

Je však nutné, aby sa všetci ľudia dobrej vôle spojili a svojím hlasom vo voľbách vyjadrili vôľu žiť v krajine, kde bude rešpektovaná sloboda, spravodlivosť, solidarita a subsidiarita.

Na záver mi dovoľte vysloviť modlitbu:

NECH NÁM VŠEMOHÚCI BOH DÁ MÚDROSŤ OBJAVIŤ PRAVDU, VÔĽU SI JU ZVOLIŤ, A SILU JU PRESADIŤ.

AMEN.

MUDr. Anna Záborská

predsedníčka KÚ

## Hodnoty

Za každým ľudským konaním je čosi vyššie. Vyšší princíp. Za konaním Kresťanskej únie je viera v osobného Boha, ktorý prišiel na tento svet, v Ježiša Krista.

Kresťanská tradícia v sebe zahŕňa dvetisíc ročnú históriu kresťanstva založeného na židovskom myslení o Bohu a človeku.

Duchovná a svetská moc sú oddelené. Cirkev neriadi štát, ani štát cirkev. To neznamená, že viera človeka má byť vyradená z verejnej diskusie. Kresťanské sociálne učenie je univerzálne.

Kresťanská únia je otvorená pre každého a pozývame všetkých ľudí dobrej vôle, ktorým záleží na človeku, rodine a spoločnosti, aby sa k nám pripojili.

Kresťanská únia uznáva autoritu prirodzeného práva, ktoré je spoločným dedičstvom celého ľudstva. Prirodzené právo je všeobecné, nemenné, zrozumiteľné a platí pre všetkých ľudí dobrej vôle, nezávisle na tom, či sú veriaci alebo nie.

Prirodzené právo zahŕňa základné hodnoty, ktoré tvoria spoločné dobro:  
• ochranu života od počatia po prirodzenú smrť;  
• dôstojnosť a slobodu každého človeka a slobodu svedomia;  
• úctu k rodine založenej na manželstve medzi ženou a mužom a výchovu detí;  
• národné spoločenstvá a primknutosť ľudí k svojej vlasti;  
• rešpektovanie súkromného vlastníctva;  
• kultúru, vieru a tradície, ktoré rešpektujú ľudskú dôstojnosť ako univerzálnu hodnotu;  
• ochranu životného prostredia.

Tieto hodnoty sú zdrojom a základom každej politiky Kresťanskej únie.

## Život

Život je základnou hodnotou. Bez života niet pre konkrétneho človeka iných hodnôt. Kresťanská únia život podporuje a chráni od počatia až po prirodzený koniec. Hodnota života dnes často nie je chápaná absolútne a mnohí sa ju snažia redukovať. Kresťanská únia takýto prístup odmieta. Jej cieľom je úplná ochrana života. Ochrana života nie je len vecou zákonov, ale aj vnímania spoločnosti. Kresťanská únia bude podporovať iniciatívy, ktorú budú propagovať kultúru života v spoločnosti na všetkých úrovniach. Základnou povinnosťou politiky je chrániť ľudský život a jeho dôstojnosť v každej jeho fáze. Či je človek nenarodený, mladý, starý, zdravý, chorý, nevládny alebo opustený, zaslúži si rovnakú dôstojnosť, podporu ako starostlivosť.

Našim cieľom je vytvárať prostredie, v ktorom bude každý ľudský život prijímaný ako najväčší dar a bohatstvo. Právo človeka na dôstojný život nezaniká v starobe ani v chorobe. Nevzniká zázračne v treťom či tridsiatom týždni od počatia. Obhajoba života a ľudskej dôstojnosti nenarodeného dieťaťa je prvým krokom k tomu, aby sme si ako spoločnosť začali skutočne vážiť dar života a podľa toho nastavili naše priority vo všetkých oblastiach verejnej politiky. Od zdravotníctva a sociálnej starostlivosti cez ekonomiku a vzdelávanie, až po životné prostredie a imigračnú politiku.

Človek nežije iba fyzicky, ale aj duchovne v slobode a dôstojnosti. Sloboda svedomia je jednou zo základných charakteristík slobodného človeka.

Kresťanská únia bude presadzovať:

- finančnú podporu a zavedenie programov propagujúcich kultúru života;
- zrušenie komunistického potratového zákona;  
- nahradenie komunistického potratového zákona zákonom, ktorý chráni život a ľudskú dôstojnosť;
- zavedenie ústavnej definície života od počatia po prirodzenú smrť;  
- systém dostupnej, kvalitnej a solidárnej zdravotnej a sociálnej starostlivosti;
- zavedenie práva na dôstojnú paliatívnu a hospicovú starostlivosť, najlepšie v kruhu rodiny a blízkych;
- ústavné zakotvenie výhrady vo svedomí v legislatíve počínajúc Ústavou SR.  

## Rodina

Rodina je základom spoločnosti. Zdravá rodina, zdravej spoločnosti. Ideálne rodinu tvoria rodičia, otec a mama, a ich deti. Kresťanská únia podporuje rodinu ako najlepší spôsob organizácie života človeka, ako najlepšie miesto pre výchovu detí, pre dôstojný život i smrť človeka. Základom rodiny je manželstvo. Manželstvo je vyjadrením stability a pevnosti rodiny. Manželstvo a rodina sú neodňateľne späté. Rodina je najvhodnejším miestom pre výchovu detí. Rodinu a rodičov vo výchove detí nemôže nič nahradiť. 

Štát má rodinu v jej úlohách podporovať, nie nahrádzať. Kresťanská únia odmieta politiky, ktoré oslabujú a delia rodiny – ako je napríklad podpora sťahovania za prácou. Úlohou štátu nie je podporovať delenie rodín, ale vytvárať priestor pre ich spoločný život. To je aj pre štát v konečnom dôsledku efektívnejšie a ekonomickejšie. Rodina, ktorá vznikla manželstvom muža a ženy, je jedinečným miestom pre dlhodobé udržanie funkčnej spoločnosti. Preto iba ona si zasluhuje osobitnú podporu a starostlivosť. Rodinná politika musí prechádzať cez všetky rezorty, aby rodiny mali vytvorený priaznivý priestor pre život a rozvoj svojich členov. Mala by podporovať mladých mužov a ženy, aby si zakladali rodiny, a to nielen vytváraním priaznivého legislatívneho prostredia, ale aj dlhodobou výchovou k manželstvu a zodpovednému rodičovstvu. Zosúladenie rodinného a pracovného života by malo byť vyvážené. Každá zmysluplná diskusia o práci matiek sa musí začať tým, že starostlivosť o deti je práca, ktorá má svoju hodnotu a je dôležitá pre rodinu i spoločnosť.

Manželstvo a rodičovstvo je fyzicky i finančne namáhavé a v spoločnosti nedocenené, preto mladí ľudia uverili propagande, že si deti nemôžu dovoliť. Tento trend je tu už minimálne 30 rokov a spôsobil demografickú zimu –  Slovensko starne a onedlho začne vymierať. Najradostnejšou a pre spoločnosť najvhodnejšou podobou rodiny je jej viacdetná forma. Ideálom sú troj- a viacdetné rodiny. Prijať v rodine viac detí a starať sa o ne je finančne náročné a náklady sa s každým dieťaťom znásobujú. Štát má ekonomicky takéto rodiny podporovať. V našej spoločnosti sú mnohodetné rodiny, ktoré sa starajú o svoje deti diskriminovanou menšinou.

Kresťanská únia ponúka spoločnosti model rodiny založenej manželstvom medzi mužom a ženou. Rodiny, v ktorej je základnou hodnotou ľudská dôstojnosť a partnerstvo muža a ženy, ktorí sa navzájom podporujú. V takejto rodine ako ideálnom modeli manželského spolužitia nemá násilie miesto.


Kresťanská únia bude presadzovať:

- zmenu všetkých štátnych politík tak, aby uprednostňovali rodiny založené manželstvom;
- odstránenie politík, ktoré oslabujú rodinu;
- osobitnú podporu pri narodení tretieho dieťaťa v pracujúcej rodine vo forme:  
	a) nenávratného príspevku v hodnote 30 000€ ako podporu pri zabezpečovaní väčšieho bývania a
	b) nenávratného príspevku 5 000€ na zabezpečenie auta vhodného pre minimálne tri deti.
- zvýšenie príspevku na dieťa na 50€ mesačne a odpočítateľnú položku v dani z príjmu rodičov na 50€ mesačne na dieťa tak, aby v prípade mínusovej daňovej povinnosti, bol tento rozdiel vyplácaný ako podpora pre rodinu;
- predĺženie materskej dovolenky na 12 mesiacov a zavedenie dobrovoľného nemocenského poistenia študentiek a nezamestnaných;
- zavedenie súbehu materského a rodičovského príspevku od narodenia dieťaťa;
- zvýšenie rodičovského príspevku na polovicu minimálnej mzdy;
- oslobodenie príjmu matiek na materskej alebo rodičovskej do 200 eur mesačne od daní a odvodov;
- zavedenie možnosti odkladu splácania istiny aj úrokov úveru na bývanie pre rodiny s dieťaťom do 3 rokov;
- možnosť odpočítať si zaplatené úroky z pôžičky na bývanie z daňového základu podľa počtu detí;
- výstavbu nájomných bytov tak, že umožníme uchádzať sa o podporu zo Štátneho fondu rozvoja bývania pre všetky subjekty, ktoré splnia podmienky a budú budovať nájomné byty;
- vytvorenie manželských poradní a podporného systému pre rodiny;
- rodinnú starostlivosť o deti v predškolskom veku – ak sa rodičia rozhodnú sami starať o svoje deti v predškolskom veku alebo zabezpečia túto starostlivosť starými rodičmi, rodičia, resp. starí rodičia získajú nárok na mesačný príspevok 350 eur;
- vznik rôznych druhov časovo flexibilných predškolských a školských zariadení, ktoré ponúknu svoje služby aj rodičom;
- poskytnutie dotácie mnohodetným rodinám, aby mohli, ak je to potrebné, bývať vo väčšom byte;
- spravodlivé finančné ohodnotenie príbuzných, ktorí sa v domácom prostredí starajú o starých, odkázaných príp. zdravotne znevýhodnených členov rodiny;
- kúpeľná starostlivosť minimálne 7 dní pre viacdetné matky raz ročne, ak rodina platí odvody do zdravotného poistenia;
- rozpracovanie a uvedenie do praxe Doložky dopadu zákonov a iných právnych noriem na rodinu.

## Vzdelanie

Slovenské školstvo prechádza neustálymi zmenami. Zmeny k lepšiemu sú potrebné, ale neustále zmeny neumožňujú systému pripraviť sa na ne a absorbovať ich. Namiesto postupného vývoja k zlepšeniu sú nášmu školstvu pravidelne „ordinované“ skoky vpred. Dôsledkom je, že kvalita školstva upadá, postavenie učiteľa v spoločnosti sa prepadáva. Verejná diskusia sa akoby splošťovala na súperenie získavania „neužitočných“ vedomostí a zručností použiteľných v praxi.

V tomto diškurze zaniká, že škola je predovšetkým miesto, kde sa deti formujú. Popri rodine je to najdôležitejšie miesto, kde sa stávajú tým, kým budú vo svojich životoch. Škola má rodine pomáhať a dopĺňať ju v jej snahe o vzdelanie a výchovu plnohodnotného cnostného človeka. Aj dnešný morálny marazmus našej spoločnosti ukazuje, že vzdelanie či mäkké zručnosti nestačia. Školu potrebujeme vrátiť do jej roly aktéra pri udržovaní a rozvoji miestnych komunít. Len fungujúce miestne spoločenstvo vytvorí priestor, kde sa deti a mladí ľudia budú môcť prirodzene učiť vedomostiam, zručnostiam a cnostiam. Škola je toho dôležitou súčasťou. V tomto systéme majú nezastupiteľné miesto detské a mládežnícke organizácie spolu s miestnymi spolkami a cirkvami. Univerzitám potrebujeme vrátiť ich vážnosť, ako elitným inštitúciám vzdelávajúcim tých najlepších a najtalentovanejších. Slovenské školstvo dlhodobo zápasí so štrukturálnymi problémami, ktoré ohrozujú budúcnosť našej spoločnosti. Kvalita školstva sa znižuje, záujem o učiteľské povolanie klesá, naši najlepší študenti odchádzajú študovať preč zo svojich domovov, kde často zostávajú. To spôsobuje vyľudňovanie niektorých regiónov a následnú záťaž sociálneho systému v oblasti starostlivosti o starších. Kvalita života krajiny vychádza z kvality škôl a ich absolventov.


Kresťanská únia bude presadzovať:

- revitalizáciu vidieckeho školstva, aby, kde je to možné, deti aj z odľahlých malých obcí mohli získať vzdelanie prvého stupňa čo najbližšie k svojmu domovu. Škola v obci je významným aktérom miestnej komunity a kultúry;
- zmena povinnej školskej dochádzky na povinné vzdelávanie. Cieľom vzdelávania nie je „sedieť v škole“, ale získať potrebné vedomosti, zručnosti a cnosti. Hlavným miestom, kde to deti a mladí ľudia nadobúdajú je rodina. Rodina, pokiaľ chce a má na to predpoklady, má právo svoje deti aj vzdelávať;
- zrovnoprávnenie rôznych zriaďovateľov škôl a školských zariadení po stránke funkčnej, organizačnej či finančnej. Cieľom je kvalitné vzdelanie pre naše deti a nie podpora konkrétneho druhu škôl;
- začatie politickej diskusie o smerovaní slovenského školstva. Ak sa má v slovenskom školstve niečo zmeniť, musí sa z toho stať otázka politického záujmu;
- finančné zrovnoprávnenie predškolského vzdelávania v materských školách, vzdelávacích skupinách či v rodinách;
- zvýšenie financovania školstva na priemer EÚ;
- naviazanie platov pedagógov na priemernú mzdu vysokoškolsky vzdelaného zamestnanca v hospodárstve;
- liberalizáciu trhu s učebnicami s garanciou kvality zo strany MŠVVŠ SR;
- otvorenie škôl tak, aby mimo vyučovacieho procesu slúžili ako priestory pre kultúrne, vzdelávacie, zážitkové centrá pre deti, mladých ľudí a miestne komunity;
- zvýšenie odbornosti systému riadenia na vysokých školách;
- skvalitnenie prípravy budúcich učiteľov. Práca učiteľa sa opäť musí stať v spoločnosti váženou a atraktívnou;
- zatraktívnenie technických odborov na stredných aj vysokých školách;
- systémovú podporu detským a mládežníckym organizáciám v ich rôznorodosti;
- povinnosť developerov podieľať sa na výstavbe verejnej infraštruktúry v okolí ich projektov. Hlavne škôl a verejných oddychových zón;
- systematická príprava na materstvo, rodičovstvo a vedenie domácnosti,
- informovanosť a súhlas rodičov so sexuálnou výchovou.

## Komunita, spoločnosť, štát

Štát sa na Slovensku rozrastá. Vznikajú nové inštitúcie, tie už existujúce dostávajú nové právomoci. Život bežných ľudí to však neskvalitňuje. Výkon verejnej správy ďaleko zaostáva za očakávaniami verejnosti. Obce, mestá a územné celky sú akoby iba príveskami štátu a mnohé rozhodnutia sa robia centrálne bez ohľadu na miestne špecifiká. Toto podrýva schopnosť miestnych komunít sa o seba zodpovedne starať. Degraduje ich to na objekty rozhodnutia iných. Ak máme Slovensko posunúť k lepšiemu, musíme prebudovať štát tak, aby nefungoval ako dnes zhora nadol, ale naopak zdola nahor. Základom života spoločnosti musí byť miestna komunita, potom obec, región a až na konci štát. Potrebujeme otvorene diskutovať aký veľký štát chceme. Či to má byť totálny štát ako sme poznali za komunizmu alebo sa vrátime k stáročnej tradícii miestnej samosprávy. Kresťanská únia verí v silu tradícií, a preto sa chce vrátiť k silným komunitám, obciam a regiónom. Ľudia, ktorí v nich žijú majú mať právo rozhodovať o svojej budúcnosti.


Kresťanská únia bude presadzovať:  

- otvorenie diskusie o podobe štátu. Našim východiskom bude posilnenie miestnych komunít postupnými krokmi;
- audit funkcií štátu, územných celkov a obcí. Ktoré funkcie alebo právomoci sa aj reálne vykonávajú, a ktoré sú iba pozostatkom minulosti či snahou o zbytočnú reguláciu;
- zrušenie nepotrebných právomocí štátu, regiónov a obcí a tým ich odbremenenie a možnosť venovať sa skutočným potrebám tam žijúcich obyvateľov;
- jasné určenie, ktoré sú politické posty a ktoré odborné vo verejnej správe. Tie odborné majú byť obsadzované tými najlepšími;
- zverejňovanie všetkých dotácií, ktoré poskytuje verejná správa konkrétnym subjektom;
- presunutie mnohých centrálnych orgánov mimo hlavné mesto do jednotlivých krajských miest;
- zavedenie inštitútu zákonodarnej iniciatívy občanov. Pokiaľ konkrétny zákonný návrh podporí najmenej 50 000 občanov, Národná rada Slovenskej republiky bude musieť takýto návrh prerokovať v riadnom legislatívnom procese;
- otvorenie diskusie o volebnom systéme na Slovensku;
- podporu dlhodobého dobrovoľníctva a záujmu ľudí o veci verejné. Ak majú naše komunity fungovať, musia byť postavené na aktívnych ľuďoch a to na lokálnej ako aj národnej úrovni;
- sprístupnenie elektronických služieb štátu a ich optimalizáciu pre mobilné zariadenia a tablety. 

## Zdravie

Zdravotná starostlivosť je jedna z citlivých oblastí v systéme štátu. V zdravotníctve na Slovensku pracuje viac ako 100 000 zdravotníckych pracovníkov, cca 80% z nich sú ženy, každý rok sa v zdravotníckych zariadeniach (ambulantných i lôžkových) poskytne zdravotná starostlivosť státisícom obyvateľov Slovenska. Zhoršujúce sa vzťahy, preplnené čakárne, alarmujúci nedostatok lekárov prvého kontaktu pre deti a dospelých ako aj špecialistov v mestách, ale hlavne na vidieku, starnúci lekári, čakacie listiny na špecializované vyšetrenia a operácie, slovenskí lekári a sestry pracujúci v zahraničí, neefektívne využívanie finančných prostriedkov. Zdravotná starostlivosť sa stáva pre občanov Slovenska čím ďalej, tým menej reálne dostupná. Aj toto je obraz slovenského zdravotníctva. K tomu sa pridružuje často nevyhovujúce prostredie našich nemocníc. Toto všetko vplýva na kvalitu zdravia a teda aj života Slovákov. Nadôvažok paliatívna a hospicová starostlivosť je stále nedostatočná.

Zdravotníctvo je zložené z mnohých častí tvoriacich celok. Aby tento celok slúžil svojmu účelu, aby dokázal zabezpečiť dostupnú, kvalitnú, solidárnu a etickú starostlivosť o chorých, musia všetky jeho časti tvoriť funkčný celok, logicky na seba nadväzovať a správne vzájomne spolupracovať. Hlavným cieľom  zdravotníckeho systému jednak ako celku, ale aj každej z jeho súčastí musí byť človek, konkrétna pomoc chorému človeku.

Kresťanská únia bude presadzovať:

- systém dostupnej, kvalitnej a solidárnej zdravotnej starostlivosť všetkým obyvateľom Slovenska a na celom území Slovenska;
- prijatie funkčnej, logickej a jednoznačnej legislatívy;
- zadefinovanie, čo je základná zdravotná starostlivosť, ktorá je hradená z verejného zdravotníctva a čo nadštandardná starostlivosť hradená z komerčného pripoistenia;
- kresťanské hodnoty a princípy rešpektujúce človeka a jeho dôstojnosť a to tak  pri vytváraní dôstojných podmienok vyšetrenia a liečby pre pacientov ako aj pri zabezpečení dôstojných pracovných a životných podmienok pre všetkých zdravotníckych pracovníkov;
- výhradu  vo svedomí pre všetkých zdravotníckych pracovníkov;
- právo na duchovnú a spirituálnu starostlivosť ako neoddeliteľnej súčasti liečebných procesov pre pacientov i zdravotníkov;
- nedotknuteľnosť ľudského života od jeho počatia po prirodzenú smrť v zmysle Hippokratovej prísahy a kresťanskej tradície našej kultúry;
- rozšírenie kapacít pre vzdelávanie takých počtov zdravotníckych pracovníkov, aby bola zabezpečená personálna generačná obmena v zdravotníctve;
- zavedenie funkcie školiteľa a odborného garanta v vedúceho mladého nastupujúceho lekára po skončení vysokoškolského štúdia;
- dlhodobé dobrovoľníctvo v ambulantných i ústavných zdravotníckych zariadeniach;
- jasné definovanie zdravotníckych a sociálnych funkcií systému a ich funkčnú a logickú nadväznosť;
- rozšírenie kapacít a kvalitnú odbornú a etickú starostlivosť pre ľudí so zdravotnými obmedzeniami, zdravotným postihnutím, s potrebou rehabilitácie, paliatívnej a hospicovej starostlivosti;
- zabezpečenie dostatku a dostupnosť kvalitných liekov a zdravotníckych pomôcok pre tých, ktorí to potrebujú. Reguláciu v oblasti lekárenskej starostlivosti a zavedenie valorizácie marže;
- financovanie a iné adekvátne podmienky pre kvalitný a etický vedecký výskum s priamym prepojením na medzinárodné výskumné inštitúcie a výskumné programy;
- motivačné kampane s cieľom zlepšiť životný štýl Slovákov;
- zavedenie minimálnych štandardov poskytovania zdravotnej starostlivosti, na ktorý bude mať každý pacient nárok;
- posilnenie právomocí lekárov prvého kontaktu pre deti i dospelých,
- posilnenie financovania všeobecných lekárov, aby odrážalo ich nové postavenie v systéme;
- posilnenie postavenia sestier v liečbe ľahších ochorení, kde nie je potrebný zásah lekára;
- zavedenie systematického a efektívneho odborného a etického vzdelávania lekárov prvého kontaktu pre deti a dospelých ako aj všetkých zdravotníckych pracovníkov;
- určenie minimálnej siete pre všeobecné i odborné ambulancie na celom Slovensku;
- zohľadnenie regionálnych potrieb pri budovaní siete nemocníc;
- odborné riadenie nemocníc a zdravotníckych zariadení;
- rozšírenie starostlivosti o bezvládnych a chronicky chorých v domácom prostredí prostredníctvom rodiny a miestnej komunity za podpory agentúr domácej ošetrovateľskej starostlivosti a mobilných paliatívnych a hospicových  tímov;
- spravodlivé, efektívne a transparentné prerozdeľovanie zdrojov v zdravotníctve. Zdravotným poisťovniam zadefinujeme pravidlá starostlivosti o pacientov, zisk budú tvoriť len z nadštandardných pripoistených služieb a správneho fondu.

## Sociálna podpora

Každý človek príde vo svojom živote do situácie, keď potrebuje pomoc a podporu. Prirodzene podpora vychádza z užších alebo širších rodín a komunít. Tam, kde je takáto podpora nemožná alebo menej efektívna možno vytvoriť systém sociálnej podpory alebo „nástroje šetrenia si na horšie časy“ ako je napríklad dôchodkový systém.

Samotný dôchodkový systém má byť postavený v prvom rade na zásluhovosti. V prípade nedostatočného dôchodku je tento princíp dopĺňaný zásadami solidarity a sociálnej pomoci. Dôležitosť dôchodkového systému sa zvyšuje úmerne so starnutím populácie na Slovensku.


Sociálne služby pre najrôznejšie zraniteľné skupiny obyvateľov, ktoré by rešpektovali ľudskú dôstojnosť a boli na odbornej a kvalitnej úrovni  sú na Slovensku stále málo dostupné. Starostlivosť o starých, chorých a trpiacich je na okraji záujmu. Pretrváva nespravodlivé financovanie štátnych a neštátnych sociálnych zariadení. Klienti neštátnych zariadení sú diskriminovaní.


Naše opatrovateľky pracujú v zahraničí a o našich blízkych sa nemá často kto postarať.


Základom prístupu Kresťanskej únie je podpora rodiny a komunity v ich starostlivosti o  odkázaných. Štát má povinnosť takúto starostlivosť všemožne podporovať. Iba tam, kde nie je možná, vstupuje štát sám so svojimi opatreniami formou sociálnej politiky.


Zásadou pri poskytovaní sociálnej pomoci by malo byť pomôcť tomu kto chce, ale nemôže a nie tomu kto môže, ale nechce. 


Kresťanská únia bude presadzovať:

- systémovosť a udržateľnosť dôchodkového systému tak, aby dôchodcom bol zabezpečený dôstojný život;
- zavedenie príspevku detí k dôchodku svojich rodičov dvomi percentami z vymeriavacieho základu. Takto nastavení systém pomôže najmä rodičom viacerých detí;
- naviazanie minimálneho dôchodku na rast životného minima;
- dobrovoľné nemocenské poistenie študentiek vysokých škôl, z ktorého sa bude poskytovať  materské;
- odstupňované poskytovanie dávok v nezamestnanosti podľa počtu rokov trvania poistenia v nezamestnanosti;
- odvodovú odpočítateľnú položku vymeriavacieho základu na sociálne poistenie;
- zavedenie štátom plateného poistenia v nezamestnanosti, pre osoby, ktoré opatrujú rodinného príslušníka;
- dofinancovanie opatrovateľskej služby;
- transformáciu inštitucionálnych sociálnych služieb na komunitné;
- zvýšenú podporu rodín s deťmi s ťažkým zdravotným postihnutím;
- rozšírenie siete terénnych špeciálnych pedagógov pri vzdelávaní zdravotne znevýhodnených detí;
- zadávanie zákazok/objednávok verejnej správy pre chránené dielne;
- vznik denných centier komunitnej pomoci pre ľudí bez domova s cieľom ich reintegrácie do spoločnosti;
- nahradenie „gastrolístkov“ príplatkom k platu;
- podporu výstavby nájomných hlavne bezbariérových bytov. Vyšší počet bezbarierových bytov pre ľudí s určitým stupňom odkázanosti a vhodnou doplňujúcou formou opatrovateľstva by znamenalo odbúranie nutnosti ich umiestnenia v ústavoch sociálnej starostlivosti, prípadne lôžkových nemocničných zariadeniach.

## Vylúčené komunity

Sociálne vylúčené komunity poznačené generačnou chudobou, toxickým stresom, nedostatkom sociálnych zručností sú ako topiaci, ktorým prizerajúca sa majorita odporúča plávať. Keby vedeli plávať, netopili by sa. Ak im pomôžeme, naučíme ich neskôr aj plávať. Náš štát sa dlhodobo snaží integrovať sociálne znevýhodnené komunity do života spoločnosti. Minulo sa veľa síl, nemalé finančné prostriedky a obyčajný človek stále vidí iba rýchlo „vybývané“ domy. Predstava, že zlepšením životných podmienok začleníme sociálne vylúčené komunity do spoločnosti majority, sa ukazuje ako mylná. Tým, že niekoho dobre oblečieme, nezmeníme jeho životné postoje, návyky, charakter, sociálny status a zručnosti. Zmena zvnútra, ktorú úspešne dosahujú kresťanské cirkvi a spoločenstvá pôsobiace priamo v rómskych osadách, vedie aj ku sociálnej zmene, k zlepšeniu školskej dochádzky, k zníženiu kriminality, a tým aj k celkovému zlepšeniu vzťahov s majoritou. Zmena býva trvalejšia a nesnaží sa ich „premeniť“ na majoritu, ale pozdvihnúť so zachovaním všetkých dobrých vlastností, identity rómskeho národa. Róm má ostať naďalej sám sebou.

Kresťanská únia bude presadzovať:

- podporu evanjelizačných spoločenstiev – nemôžeme sa zmieriť s tým, že celá úspešná evanjelizácia je postavená na dobrovoľníctve;
- podporu spolupráce medzi školou, obcou a náboženským spoločenstvom – pretože výskum ukázal úspešnosť takej spolupráce až cez 80%;
- podporu drobného podnikania v osadách v oblasti služieb (práčovňa, sociálne zariadenia);
- systematická príprava dievčat na materstvo, rodičovstvo a vedenie domácnosti;
- zmenu spôsobu vyučovania cieľového jazyka, ktorým je pre nich slovenský jazyk – nemôžeme Rómov učiť slovenčinu ako materinský jazyk, keď je pre nich cudzím jazykom; dvojjazyční učitelia v materských školách alebo prvom ročníku  ZŠ;
- budovanie denných komunitných centier v osadách;
- podporu spolunažívania medzi rómskym a slovenským národom.

## Životné prostredie

Životné prostredie je v samotnom centre kresťanskej politiky. Človeku bola zverená Zem, aby sa o ňu staral. Táto problematika bola dlho na okraji záujmu. Posledné desaťročia narastal náš nezáujem o prostredie okolo nás. Dôsledkom je množstvo skládok odpadu, znečistené rieky, holoruby lesov, odpadky v prírode a podobne. Tieto skutočnosti majú svoje dôsledky napr. v nižšej schopnosti lesov udržať zrážkovú vodu a v miestnych povodniach, ktoré ničia naše obce.

V spoločnosti sa dlhodobo vedie spor o to, ako sa budeme starať o naše národné parky a kde sú hranice rozvoja turistického priemyslu v našich horách.

Zhoršovanie stavu životného prostredia povedie k masívnej migračnej vlne. Nebudú to ekonomickí migranti, ale utečenci, ktorým pôjde o prežitie.

Kresťanská únia bude presadzovať:

1. vodozádržné opatrenia v krajine, ktoré zabránia náhlym povodniam;

2. zvýšenú starostlivosť o vodné toky a podzemné vody s cieľom, aby Slovensko nevysychalo;

3. boj s nelegálnymi skládkami a odstraňovanie už existujúcich divokých skládok;

4. zálohovanie, triedenie a recykláciu odpadu;

5. obmedzenie používanie plastov v dennej spotrebe;

6. používanie recyklovateľných obalov;

7. zónáciu chránených území s cieľom jasne špecifikovať, ktoré ľudské aktivity sú v konkrétnych zónach povolené;

8. podporu verejnej dopravy na úkor individuálnej;

9. mix energetických zdrojov, ktoré budú čo najšetrnejšie k životnému prostrediu.

## Zahraničná politika

Slovensko je stredoeurópska krajina, ktorej základnými partnermi sú jej susedia združení vo Vyšehradskej štvorke. Spolu s nimi je členom mnohých medzinárodných organizácií, najmä Európskej únie. Slovensko si ctí svoje medzinárodné záväzky a chráni národné záujmy.

Kresťanská únia bude presadzovať:

- dodržiavanie súčasne platných Zmlúv o EÚ v otázkach subsidiarity a proporcionality.
- posilnenie bezpečnostnej spolupráce v Strednej Európe;
- posilnenie partnerstva s krajinami na hraniciach Európskej únie;
- ochranu slobody vierovyznania vo svete a osobitnú starostlivosť o trpiacich kresťanov;
- obhajovať slovenské národné záujmy voči medzinárodným organizáciám a to hlavne v kultúrno-etických otázkach;
- posilnenie vonkajších hraníc EÚ;
- odmietnutie kvót pre žiadateľov o azyl v EÚ;
- reformu azylového systému EÚ na základe konsenzu členských krajín;
- podporu prenasledovaným kresťanom a iným  trpiacim skupinám v zahraničí;
- rozvoj kultúrnej diplomacie a šírenie slovenského jazyka a kultúry v zahraničí;
- zapojenie slovenských komunít v zahraničí do diania na Slovensku.

## Podnikanie

Podnikavosť je základom prosperity každej krajiny. Je to vlastnosť ľudí, ktorá potrebuje vhodné podmienky pre svoj rozvoj a realizáciu. Podmienky, ktoré sa začínajú v rodine, škole až po tzv. dobré podnikateľské prostredie, teda administratívne a právne podmienky pre začiatok, rozbeh a rozvoj podnikania. Hoci má Slovensko množstvo schopných podnikavých ľudí, podmienky pre rozvoj podnikavosti nie sú najlepšie, a to od vnímania podnikania v spoločnosti až po právne prostredie. Ak má Slovensko dlhodobo prosperovať a nebyť len „montážnou“ dielňou potrebujeme rozvíjať samostatnosť a podnikavosť našich ľudí a podmienky pre vznik súkromných podnikov najrôznejších foriem.

Kresťanská únia bude podporovať najrôznejšie sektory hospodárstva s cieľom rovnomerného rozvoja celého Slovenska. Osobitnú podporu si zaslúži rodinné podnikanie, keďže posilňuje rodiny a rozvíja regióny.

Kresťanská únia bude presadzovať:

- podporu ideí podnikavosti v kurikulách základných a stredných škôl;
- administratívne uľahčenie začiatku podnikania. Štát ma povzbudzovať k podnikaniu, nie podnikanie hatiť;
- daňovo-odvodový paušál pre malé podniky s ročným obratom do 70-tisíc eur;
- audit povinností podnikateľov, na základe ktorého sa budú rušiť zbytočne zaťažujúce  povinnosti podnikateľských subjektov;
- pravidelný audit výkazov a hlásení pre orgány verejnej správy. Zamedzíme duplicitám a zjednotíme termíny ich podávania;
- zavedenie regionálnej minimálnej mzdy a transparentného mechanizmu jej zvyšovania;
- oslobodenie 13. a 14. platu od daní a odvodov;
- zavedenie tzv. všeobecnej živnosti, ktorá nahradí všetky voľné živnosti;
- prepojenie a spoluprácu výskumu, vývoja a inovácií na univerzitách, výskumných centrách a inkubátoroch, v centrách aplikačného vývoja a testovacích centrách so súkromným sektorom;
- jednoduchšie pravidlá flexibilného zamestnávania ľudí zo zahraničia, najmä z kultúrne blízkych krajín;
- zlepšenie odborného vzdelávania na stredných a vysokých školách;
- rovnomerné dokončenie infraštruktúry (cesty, železnice, energetické a dátové siete) najmä v rozvíjajúcich sa regiónoch;
- prípravu nového stavebného zákona, ktorý zjednoduší a zrýchli povoľovacie konania a hlavne zjednotí územné a stavebné konanie;
- osobitný zákon o rodinnom podnikaní ako osobitnej forme podnikateľskej činnosti, ktorá bude daňovo a inak zvýhodnená (daňová sadzba pri dani z príjmu 10%  pri daňovom základe menej ako 75000€ na jedného spolu podnikajúceho člena rodiny, paušálne výdavky vo výške 60% z vymeriavacieho základu v prípade rodinnej živnosti).